---
title: "لا يوجد رجل أخطر من رجل عاد من الموت"
date: 2023-08-21T05:59:57+03:00
# tags: [""]
arabic: true
#cover:
#    image: "<image path/url>" # image path/url
#    alt: "<alt text>" # alt text
#    caption: "<text>" # display caption under cover
#    relative: false # when using page bundles set this to true
---

لسة قاري كومنت على أغنية على اليوتيوب بيقول "لا يوجد رجل أخطر من رجل عاد من الموت" هي كانت كومنت على أغنية فيها حد بيحكي عن انه بعد ما خلاص بقى مشهور و بيستحمى بالدولارات بيوري نفسه للي باعوه و هو فقير و بيشتم صاحبته الي سابته و حاجات زي كدة. و الجملة شكلها جملة معروفة او جملة مأثورة من فيلم تقريبا. 

هو في الحقيقة مفيش حاجة مش عادية في الأغنية أو في الجملة. ده شعور عالمي كل البشر حسوه أو فكروا فيه في لحظة ما، و تشوف ده بسهولة من ان فيه نوع كبير من الأفلام بيتكلم على فكرة "عاد لينتقم" دي. و طلاما لسة شركات الانتاج بتعمل الtheme ده من أول يوم للسينما لحد النهاردة، يبقى لسة بيجيب فلوس و بيعجب الناس، لإنه universal story. زي أفلام قصص الحب كدة، مضمونة عشان ده فيلم لكل حد فينا. 

أنا كمان لما كنت في قاع القاع خلاص في فترة ما من حياتي، كنت عارف اني في يوم هقدر أقوم وهتجيلي الفرصة انتقم لنفسي، مش "أنتقم" بإني اشتري مسدس و اصفي الي خانوني زي الأفلام، بس هعرفهم انا مين و هما مين، هوريهم انا وصلت لفين و هما وصلوا لفين، و لما الفلوس هتيجي و الشباب و البنات ييجوا معاها، ساعتها هبصلهم من تحت لفوق و هسيبهم و امشي. الى آخر كلمات الأغاني الشعبي دي كلها.

و لو حد فيكم جرب يحضر reunion لدفعة المدرسة أو حاجة شبهها، هتلاقي ديما فيه موقف لازم يحصل. هتلاقي مثلا البنت الي كانت الدفعة كلها كانت بتتنمر عليها و محدش عايز يصاحبها جاية بقى و هي مزة أوي جدا و جارة معاها خطيبها الفورمة الغني، و لما تقابل البنت الي كانت بتتنك عليها هتسألها هي متخطبتش ليه لحد دلوقتي و بطريقة كدة البنات بتفهمها كويس هتوصلها الشعور بالشفقة و انه ان شاء الله هتلاقي نصيبك و أقل منك و اتجوزوا و الكلام ده. و الواد الممل الي كانوا بيتنمروا عليه و بيهربوا منه لما بييجوا يخرجوا هيدخل طبعا عشان يوريهم العربية و صاحبته الي تحسها طالعة حالا من الانتسجرام. و هيسأل الي كان بيتنمر عليه "ايه انت بتعمل ايه في حياتك دلوقتي؟"  و بطريقة بتفهمها الولاد كويس هيوصله "شوف انا بقيت فين و انت فين". لو تأملت المواقف دي من بعيد هتقدر تشوفها في عينيهم أكنهم قضوا حياتهم كلها بيشتغلوا عشان بس اللحظة دي الي هتديهالهم الحياة عشان "ينتقموا" لنفسهم أكن ده كان الدافع بتاعهم في الحياة. فيه ناس بتقدر تتشفي جزئيا طبعا، بس مهما حصل هتفضل الحتة دي فينا

لكن المذهل فوق أي تصور، إن الشخص الوحيد الي فعلا عاد من الموت، المسيح، الوحيد الي فعلا اتظلم و مكانش ليه ذنب، الي الناس كرهوه منغير سبب و استمتعوا بموته. الشاب الي شاف غدر الصحاب اللي بجد بقى. صاحبه الي كان بياكل معاه "عيش" و ملح باعه بتمن موبايل. و باقى صحابه سابوه لما  كان فرجة الناس كلها و مش عارف حتى يستر نفسه. لدرجة لما كانوا بيسألوهم عنه كانوا بيقولوا لأ طبعا منعرفوش و عمرنا ما كنا صحابه. و هو اللي كان بيحبهم بيخاف عليهم أكتر من نفسه

الشخص الوحيد الي قام من الموت ده، لما رجع و معاه كل حاجة - حرفيا - (مش بمفتاح الْX6 بقى ولا بشغلانة بالدولار) و قابل صحابه اللي سابوه، تتوقع ان أكيد ده هيبقى الmaster scene اللي البطل بيقابل فيه اللي طعنوه في ضهره و عينيه و قلبه مليانين نار و عقله فيه فلاش باك لكل اللي حصل، اللحظة الي هيعمل فيهم أي حاجة و محدش هيلومه بالعكس ده السينما كلها هتسقفله. بس اللي حصل ميخطرش على بال حد، لإن أول كلمة قالهالهم في أول مواجهة معاهم هي "سلام لكم!"

المسيح معادش لينتقم، لكن عاد عشان يعمل "سلام" ينهي بيه الحرب "الباردة" الي بين البشر و بعضهم، مرة واحدة و للأبد. ده أكيد مش بشر، لإني عارف البشر كويس، و البشر مبيتصرفوش كدة. و لايمكن برضو تكون قصة ألفها بشر،  لإني عارف أفلام الرجل الي عاد من الموت، شفتها كتير، والبشر مبيكتبوش القصص كدة
