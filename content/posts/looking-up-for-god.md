---
title: "حضنهم برة, لا عمره يساع دراع سيدك"
date: 2023-08-22T20:53:00+03:00
# tags: [""]
draft: true
arabic: true
#cover:
#    image: "<image path/url>" # image path/url
#    alt: "<alt text>" # alt text
#    caption: "<text>" # display caption under cover
#    relative: false # when using page bundles set this to true
---

“يارب
ياللي سايبلي الحبل ع الغارب
أنا غرقان بدون قارب
ومعرفتش أعوم وحدي
وكل ما امدلك يدي
وتنشلني
وأعوم شبرين
إديا يفلفصوا الاتنين
وأقولك سيبلي انا الباقي
تسيبلي الحبل ع الغارب
تخش المية حلقي .. اشرق
فاصرخلك .. وأقول بغرق
وأقولك عمري ما حسيبك
فتنشلني
أعوم شبرين
إديا يفلفصوا الاتنين
وأسيب إيدك
وأعيد الكرّه ميت مره
وماتخذلنيش ولا مره
تقوللي حضنهم بره
لا عمره يساع دراع سيدك
ونا لسه
بسيب إيدك !”

― تاني، الجميل مصطفى إبراهيم, ديوان ويسترن يونيون فرع الهرم

عجيب قد ايه الإنسان يقدر يوصل لبعيد في معرفته بربنا بمجرد انه يرفع عينه و ايده للسما بتواضع و تضرع للي خلق الأرض و السما... السما الي متاحة لينا كلنا و بتشرق فيها شمس الحياة لينا كلنا كل يوم، و بتمطر لينا لينا كلنا مياه الحياة 

اعتقد القدرة العالمية العجيبة دي هي اللي التقليد الإلهي عبر عنها من آلاف السنين ب"مخلوقين على صورة الله"،  أي القدرة الطبيعية (بالخليقة) لكل إنسان على الاتصال بالله و الإحساس الطبيعي بيه و الاشتياق لمعرفته و للعلاقة معاه. التعبير ده أكنه عايز يقول إن دي حاجة أصيلة جدا فينا أكنها في الDNA، مش محتاجين نتعلمها في المدرسة أو نكتسبها بطريقة أو بأخرى. زي ما الطفل بيتولد عارف ان دي ماما و هي هترعاني و هتجبلي الأكل، و لو اتولد و ملقاش مامته هيفضل حاسس بالطبيعة إنه كان المفروض يبقى فيه ماما هنا او هناك. فا الإنسان بيتولد "عارف" إن فيه بابا و ماما و ربنا اللي عمل بابا و ماما و عمل البيت و عمل كل حاجة موجودة. و لو اتولد و ملقاش حد فيهم موجود بيفضل عايش و هو حاسس بالطبيعة ان فيه حاجة ناقصة و الدنيا مكنتش المفروض تبقى كدة (حتى لو  أدرك الشعور ده متأخر في حياته) 

و لإنه السقوط أفسد القدرة الطبيعية دي، الصورة مبقتش واضحة، و الجميل مبقاش يبان جميل بسهولة، و الاتصال بقى بيقطع و بيشوش. بسْ برغم ان التشوه ده ضرب في العمق، لكنه كان محدود و مش كامل. و ظل فينا جزء النقي قادر على معرفة الله و إدراك وجوده، و قادر انه يتحسس الجمال و إن كان بصعوبة شديدة. لكن فضل الجزء الغير مشوه ده بيعاني من الجزء المتشوه اللي اوقات كتير بيخش على الاتصال بالله و يطلب رقم تاني خالص غير موجود بالخدمة، أو يجبر الجزء النقي الي بيطلب الله إنه يطلب المخلوق دون الخالق و يقنعه ان ده الرقم الي انت عايز تتصل بيه. أو يحاول يكفّي اشتياقه لله باشتياقه لناس أو حاجات تانية. و الإضطهاد ده بيوصل كتير إن التشوه يكتم صوت النقاء جوا الإنسان بالقوة عشان يوصل للإنسان ان مفيش حاجة جواه بتصرخ عايزة ربنا ولا حاجة، it's ok الدنيا كدة زي الفل، و احنا تمام و مفيش حاجة بايظة خلينا بس نركز في شغلنا و أكل عيشنا هو الفراغ ده اللي بيخلنا نفكر في كيف بدأ الخلق و الهبل ده. 

 و اعتقد برضو ان سبب تسمية الخبر عن مجيئ المسيح ب"الإنجيل" أو ب"الخبر السار"، هو ان ده خبر المفروض يوصل للناس كخبر بينتصر للجزء النقي الضعيف جواهم في الإضطهاد الي بيعمله عليه الجزء المشوه. هو خبر للإنسان بإن الصوت النقي الجميل اللي كان جواه طول الوقت ده طلع هو الصح في الآخر، و الله اخيرا طلع موجود بجد و اظهر نفسه و أظهر محبته لينا و انه مش ناسينا ولا تركنا للأبد. و جه يسكت صوت التشوه جوانا عشان يخلصنا منه للأبد. 

و التسمية دي للخبر هي أكبر دليل و ٌإقرار إن الفساد مكنش كامل و إن كل إنسان قادر يعرف الله لدرجة مش قليلة خالص، قادر بدرجة بتختلف من واحد لواحد على قدر مقاومته للتشوه (الخطية) و جهاده في اتخاذ صف النقاء جواه. لإنه لو الإنسان بالكامل اتشوه و فقد الصورة الإلاهية بالكامل (بقى زيه زي الحيوانات)، إيه هيكون المفرح في حاجة زي كدة، إزاي هيستقبل الخبر ده بفرح إلا لو كان مستني خبر زي ده طول حياتها. 

هرجع تاني معلش استخدم تشبيه الطفل، الخبر ده المفروض يكون مفرح بالظبط زي ما خبر إن ماما زمانها جاية مفرح للطفل. الطفل لما مامته بتسيبه و تخرج بيبقى جواه صوتين، صوت واثق في محبة ماما ليه بيقوله ماما زمانها جاية، و صوت بيقوله خلاص ماما سابتك و مش هترجع تاني و هنفضل عايشين لوحدنا و محدش هيجبلنا الأكل و هنموت. و كل ما الوقت بيطول و ماما لسة مجتش صوت اليأس ده بيزيد و حجته بتقوى قصاد حجة ماما زمانها جاية، و يبتدي الطفل يتوتر و يعيط، و بعدين يعيط بصوت أعلى، بعدين يبتدي ياكل في نفسه او يخرّب في البيت 

بالمثل بالظبط، كل البشرية بتعيش طول حياتها في separation anxiety. خايفين و بنخرب في نفسنا و في بعض و في الكوكب كل يوم أكتر من اليوم اللي قبليه، لإن الصوت النقي بيبقى أضعف و أضعف مع الوقت قصاد سوء الظن في الله و الخوف.

بس احنا عارفين ان مش كل الناس بتستقبل الخبر ده بفرح، (إلا لو كانوا عندهم طريقة تعبير غريبة و بيقتلوا الكارزين من الفرحة :D) طبعا معظم الناس بالنسبالهم ده مش خبر سار خالص، لإنه فيه ناس للأسف مع الوقت سلمت نفسها بالتدريج لصوت التشوه جواهم لحد ما اعمى عنيهم بالكامل، بدل ما كانت الصورة مش واضحة، الصورة مبقتش موجودة اصلا، الجمال اتشخبط عليه بخطاياهم الكتير، و مبقاش باين ان كان فيه تحتيه حاجة. و التسليم التدريجي ده كان بيتم بإرادتهم و باختيارهم طول الوقت و على علم كامل بيه، في كل مرة كان النقاء جواهم بيتصارع مع التشوه، كانوا بياخدوا صف التشوه، لحد ما اتحدوا بيه و بقوا هو التشوه نفسه مش صوت جواهم بيحاربهم. فا الإنجيل بالنسبالهم هو حركة ضدهم هما مش ضد الخطية، الإنجيل بيكرهم مش بيكره الخطية. الإنجيل بقى ضد طريقة حياتهم و ضد كل حاجة بيحبوها و ضد كل افكارهم،  الموضوع بقى شخصي و تضارب مصالح، بيبقى صراع من أجل البقاء، بيشوفوا ان مفيش أرض تقدر تجمعنا مع بعض، يا احنا نموت يا المسيح يموت. 

 لكن تفشي الفساد ده في البشر و في المجتمعات، مينفعش يعمينا عن حقيقة إن لسة فيه نقاء بيحارب التشوه ده حتى لو بطوبة قصاد دبابة، مش بس في افراد لكن كمان في المجتمعات (بجهاد الأفراد دول) و تلاقي ده من قصص مرسلين الكنيسة طول ألفين سنة عن اكتشافهم لعناصر صلاح و حقيقة كتير موجودة في مجتمعات مسمعتش أبدا عن المسيح، و عن بشر نبلاء و اتقياء استقبلوا خبر مجئ المسيح بفرح حقيقي، و كانوا هما انفسهم بصراعهم الداخلي و صمودهم فيه جزء من تجهيز هذا المجتمع لموعد خلاصهم بخبر مجئ المسيح. 

و ده مش بس بنشوفه من خبرة الكنيسة المتراكمة لكن كمان واضح في التقليد الرسولي المكتوب، بنشوف بولس رسول الأمم لما لاحظ ادراك الوثنيين الطبيعي ب"الإله المجهول" اللي أكبر و أعظم من الآلهة الباقية و ملوش شكل شئ ولا بشر ولا حيوان ولا بيشترك في قذارة باقي الآلهة. هو شافه كجزء من نقاء الطبيعة الي تايه وسط آلهة كتير مخلوقة. و ازاي استخدم ده كمدخل للخبر السار اللي جاي بيه، انه الإله اللي انتم عارفين انه موجود لكن مجهول بالنسبالكم، أنا هقولكوا عليه.
 
و القديسين الآباء في سفر التكوين زي نوح و ابراهيم اللي مكانوش مسيحيين ولا يهود حتى (قبل الناموس) ولا يعرفوا عن ربنا ابسط الأشياء اللي متاحة لينا دلوقتي (الثالوث مثلا). رآهم الله أبرار من وسط كل البشر لإنهم أطاعوا الإيمان جواهم و اختاروا العلاقة مع الله، و خلصهم المسيح. 
و أيوب اللي برغم كل اللي حصله من تجارب، و برغم كل الصور الفاسدة عن الله اللي كانت بتتقاله من كل اللي حواليه، صبر و جاهد و خد صف النقاء جواه و صف حسن الظن بالله ضد كل حاجة. و خلصه المسيح و إن مات قبل ما يشوفه أو يعرف عن ما أعده الله ليه، لكنه كان مستنيه طول حياته 

بما اننا وصلنا هنا، لازم نجيب سيرة السؤال المُُلح اللي ديما موجود في الجو لكن بنحاول نعمل نفسنا مش واخدين بالنا منه، لإنه مزعج للبعض و متحاوط بأسئلة تانية كتير و افتراضات مسبقة عن أي إجابة الواحد هيحملها جواه. "هو ينفع حد مش مسيحي يخلص؟" السؤال ده بقى مهم جدا دلوقتي أكتر من أي وقت قبل كدة، لإنه لحد قريب (من متين تلتميت سنة مثلا) كان الإنسان الطبيعي ممكن يعيش طول حياته و هو مخرجش من القرية بتاعته اساسا، ناهيك عن انه يبقى اتعرف على ثقافات تانية بعمق، اللي بقى الطبيعي جدا دلوقتي بسبب وسائل السفر الحديثة و الأهم كمان الانترنت. العالم تقريبا انهردة بقى عنده لغة مشتركة متاحة للكل و بسببها بقى في تعرض مستمر و طبيعي و حقيقي لبشر في إطارات ثقافية مختلفة عنه تماما. بدل ما كان الإنسان زمان بيسمع عن "البلاااد البعيدة"  من حكايات مليانة مبالغة و فانتازيا من التجار ولا الجيوش اللي اتقابلوا مع الفضائيين دول و رجعولنا بالسلامة عشان يحكولنا أعجايب البلاد دي. دلوقتي بقينا نسمع منهم هما تعبيرهم عن نفسهم و ثقافتهم و نظرتهم للحياة.

كام مرة سمعت من صحابك اللي مبقوش ياخدوا المسيحية بجدية أو سابوا الكنيسة تماما جملة زي دي " انا بصراحة مش مقتنع إن المسيحيين بس الي هيدخلوا السما لو ربنا بيحب الناس كلها زي ما بيتقال" أو "ازاي ربنا الرحيم يدخل المسلمين كلهم جهنم معإن فيهم ناس كويسة و طيبة و بيراعوا ربنا في حياتهم و عندهم علاقة حقيقية معاه أكتر من مسيحيين كتير، إزاي بعد ما المفروض انه مات عشانهم يسيبهم يموتوا للأبد عشان متولدوش مسيحيين أو موصلهش الإنجيل أو وصلهم بطريقة مشوهة" 

فا أهمية الإجابة عن السؤال ده ظهرت أولا من ناحية الدفاع عن الإيمان و تثبيت المؤمنين، لأنه بيتضمن اتهام لله و تشكيك في رحمته و عدله، غير انه بيمس صلب الإعلان الإلهي عن الخلاص و طبيعة الإنسان، و ده شئ بيعثر كتير من المؤمنين في الكنيسة، و إن مأعثرهمش بيكون عبئ شديد عليهم و مصدر شك دائم لبعض الناس.

لكن أهمية السؤال ظهرت في نفس الوقت من ناحية تانية، ناحية مرتبطة برضو بالعالم الجديد اللي بنعيش فيه انهردة. لإن العالم بقى "قرية صغيرة" زي ما بيتقال، العمل المرسلي مبقاش مقتصر بس على المرسلين المعينين من الكنيسة للبلاد البعيدة زي قبل كدة،  دلوقتي كل الشعب المسيحي طبيعي جدا بيتقابل يوميا بوسائل تواصل مختلفة مع ناس مسمعتش الإنجيل قبل كدة، فا كل إنسان مسيحي انهردة متاح ليه (و بالتالي مدعوا) انه يشارك في العمل المرسلي للكنيسة. لذلك تحديد الإجابات عن علاقة الكنيسة بالثقافات و الأديان الأخرى و أسس بناء جسور التواصل مبقتش بس تشغل المرسلين لكن بتشغل كل مسيحي عشان يقدر يعيش دعوته في حمل رسالة الإنجيل في حياته اليومية في العالم.
 
و لذلك تحديد تعليم الكنيسة في الأمر ده "هل ينفع حد مش مسيحي يخلص؟" و توضيح تحت أي ظروف ده ممكن و ده معناه ايه (و الأهم، مش معناه ايه) كان من أهم المسائل على أجندة مجمع الفاتيكان الثاني. 

هدف الكنيسة هو كان لأجل تقدم الكرازة،  

 نضوج الكنيسة الكاثوليكية النهاردة في تعريفها ل"إمكانية" خلاص غير المؤمنين (أيوا ينفع يتسمى نضوج، لإن الكنيسة زي الأفراد،  بتنموا في حياة الإيمان و إدراك الإعلان الإلهي زي النمو الطبيعي لأي كائن حي) للأسف أوقات بيتبصله من بعض المعترضين - عن سوء فهم لتعليم الكنيسة أو بمجرد السماع من بعيد - انه ده شئ بيقلل من ضرورية الكرازة أو ان الكنيسة الكاثوليكية وقعت في الهرطقة اللي بتقول ان ينفع طرق كتير توصل لربنا مش بس المسيح. و ده أبعد ما يكون عن تعليم الكنيسة اللي واضح جدا 

فيه هي بتقول ايه و مبتقولش ايه عن امكانية خلاص غير المؤمنين. كل اللي الكنيسة عملته هي انها وضعت تعريف واضح لإيمان لطالما كان موجود في الإعلان الإلهي من البدأ، متفق مع روح الإيمان و اللي بندركه عن رحمة الله و سيادته. و جاوبت على سؤال مكانش عمره بيتطرح بالإلحاح ده من ناس كتيرة زي دلوقتي ولا كان عمره بيسبب أزمة عند مؤمنين كتير زي دلوقتي.


فيه فرق بين الإمكانية أو الإحتمالية.

ده مبيقللش من دوافع الكرازة ابدا، لكنه بيزودها بيديها عمق حقيقي اكتر لطبيعة الإنسان، بيدي أرض مشتركة نقدر نتكلم فيها مع الآخر منغير ما نكون شايفين ثقافته او دينه هو عبارة عن فساد و شر صافي بدون أي شئ صالح أو حقيقي. بيدينا فهم نقدر نقف بيه في صف الناس ضد صراعهم الحقيقي مش نقف ضدهم هما و صراعهم الداخلي.

طيب ليه الفكرة دي مهم نتكلم عنها و ليه اللي الكنيسة عملته ده مهم أوي؟ من نواحي كتير.
أولا المؤمنين اللي اتعثروا بسبب الإجابة الغلط عن السؤال ده. كام مرة سمعت من واحد ساب المسيحية او بقى متشكك تجاهها عشان مش شايف اننا بس الكويسين و الباقي أشرار، أو إن ربنا مينفعش يكون رحيم و بيحب كل الناس لكن ميخلصش بس غير المسيحيين معإنه يعرف ناس كتير محترمة و بتراعي ربنا في شغلها و تعاملاتها و بيرحموا المساكين و ما الى ذلك. 


نقدر نشوف حقيقية علاقة الآخر بالله و اختباره لوجوده و كمشاعر و خبرات صادقة جدا، نقدر نشوف ده و نقبله بسهولة منغير ما ندخل في نواياه أو نحاول نشكك في علاقته بربنا و خلاص عشان نثبت انه مينفعش حد يتواصل مع ربنا برة المسيحية. منقدملوش حقيقة عكس اللي عارفه و مصدقه 



منحطش عثرات قصاد الناس منغير حقيقة. فيه حد احسن الظن بالله لو جيت قلتله انت لو مت دلوقتي ربنا هيهلكك و لازم تسمع اللي بقولك عليه مش هيصدقك لإنه عارف ان اللي انت بتقوله مش حقيقي، عارف إن الإله اللي بيدعوه بيحبه و عنده رجاء قوي من علاقته معاه انه رحيم و هيرحمه. 





